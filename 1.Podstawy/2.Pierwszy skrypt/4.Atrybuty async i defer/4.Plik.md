# Atrybuty async i defer

Do znacznika script możesz dodać dwa atrybuty: async lub defer (lub oba naraz)

```js
<script src="..." defer></script>
<script src="..." async></script>
<script src="..." async defer></script>
```

Przeglądarka czyta kod strony od góry do dołu. Gdy natrafi na dołączony skrypt, wstrzymuje ładowanie reszty strony aż do momentu całkowitego wczytania i wykonania skryptu.
Przy malutkich skryptach nie ma to raczej znaczenia, ale przy większych skryptach może to powodować zauważalne blokowanie wczytywania strony.

Aby zapobiec takiemu blokowaniu stosuje się właśnie atrybuty defer lub async.

Atrybut async powoduje, że jeżeli przeglądarka czytając kod strony natrafi na plik ze skryptem zacznie go wczytywać w tle, równocześnie czytając dalszą część kodu strony. Jeżeli cały plik ze skryptem się wczyta, wtedy kod zostanie odpalony.

Atrybut defer działa w miarę podobnie. Plik ze skryptem też będzie wczytywany w tle. Różnica jest taka, że jeżeli przeglądarka wczyta już cały plik ze skryptem, odpali go po załadowaniu całego dokumentu (ale tuż przed odpaleniem zdarzenia DOMContentLoaded). Można to przyrównać do sytuacji, gdy dany skrypt byłby umieszczony tuż przed końcem body.

Różnica między tymi atrybutami jest też taka, że skrypty z atrybutem defer będą odpalane w kolejności w jakiej zostały wstawione do dokumentu. W przypadku async skrypty będą odpalane w kolejności "kto pierwszy ten lepszy", czyli który skrypt wczyta się wcześniej, ten zostanie wcześniej odpalony.

Niektóre starsze przeglądarki różnie implementują te atrybuty. Z tego też powodu czasami spotkasz się ze znacznikami script, które nie tylko posiadają async i defer, ale też umieszczone są na końcu pliku. Są to skrypty, które nie mają istotnego znaczenia dla działania strony, więc nie muszą się szybko wczytywać.

Gdzie więc umieszczać swoje skrypty? W dzisiejszych czasach większość osób zaleca wstawianie skryptów do HEAD dokumentu (lub gdzieś na górę dokumentu) i dodawanie im atrybutu defer.

```js
<!DOCTYPE html>
<html>
    <head>
        <meta charset="UTF-8">
        <title>Document</title>

        <script src="super-script.js" defer></script>
    </head>
    <body>
        ..treść strony...
    </body>
</html>
```

Dzięki temu przeglądarka będzie mogła wcześniej zacząć wczytywać twoje skrypty równocześnie czytając resztę strony.

I ja też zalecam takie podejście.

Niestety nawet tak prosta rzecz jak umieszczenie skryptu na stronie nie jest oczywista.
Skrypt umieszczony wraz z atrybutem defer jest uruchamiany tuż przed wczytaniem drzewa DOM, ale też w niektórych przeglądarkach tuż przed przygotowaniem styli dla Javascript (tak zwany CSSOM). Dla użytkownika końcowego nie ma to totalnie znaczenia, natomiast zdarzają się sytuacje, gdy w naszych zaawansowanych skryptach chcemy np. pobrać zmienne z CSS. Gdy taki skrypt odpalimy z defer, w Chrome w pierwszej chwili nie będziemy w stanie takich zmiennych pobrać (a w zasadzie zwrócone zostaną puste wartości). W innych przeglądarkach o dziwo zadziała to poprawnie...
Trochę więcej na ten temat znajdziesz tutaj.
Czyli co? Nie używać? Używać jak najbardziej. A przy okazji testować.

